# Βασικές πληροφορίες

::: info

Εάν αυτή είναι η πρώτη φορά που τροποποιείτε ένα 3DS (ή δεν γνωρίζετε πολλά από τεχνολογία), συνεχίστε την ανάγνωση! Διαφορετικά, εάν έχετε προηγούμενη εμπειρία και ξέρετε τι κάνετε, συνεχίστε στην [Έναρξη](get-started).

:::

Αυτή η σελίδα καλύπτει μερικούς βασικούς όρους τεχνολογίας και περιέχει πληροφορίες σχετικά με το 3DS που θα πρέπει να γνωρίζετε πριν ακολουθήσετε αυτόν τον οδηγό.

Κάθε ενότητα έχει συμπτυχθεί από προεπιλογή. Κάντε κλικ (ή πατήστε) στο όνομα της εκάστοτε ενότητας για να την ανοίξετε.

## Συμβατότητα

:::: details Με ποιες κονσόλες είναι συμβατός αυτός ο οδηγός;

::: info

![](/images/screenshots/onboarding/compatible.png)

:::

Αυτός ο οδηγός λειτουργεί με κάθε κονσόλα της οικογένειας Nintendo 3DS (συμπεριλαμβανομένων των 3DS, 3DS XL/LL, 2DS, New 3DS, New 3DS XL/LL και New 2DS XL/LL), ανεξάρτητα από την περιοχή ή το firmware. ΔΕΝ είναι συμβατός με την οικογένεια κονσολών DSi (DSi, DSi XL/LL). Για κονσόλες της οικογένειας DSi, συμβουλευτείτε [αυτόν τον οδηγό](https://dsi.cfw.guide).

::::

:::: details Τι είδους υπολογιστή/υλικό χρειάζομαι για να ακολουθήσω αυτόν τον οδηγό;

::: info

![](/images/screenshots/onboarding/os.jpg)

:::

Στις περισσότερες περιπτώσεις, μπορείτε να ακολουθήσετε αυτόν τον οδηγό εφόσον μπορείτε να κάνετε λήψη αρχείων από το διαδίκτυο και να τα αντιγράψετε στην κάρτα SD σας. Αυτό περιλαμβάνει τις περισσότερες ηλεκτρονικές συσκευές του εμπορίου, όπως υπολογιστές με Windows, macOS, Linux και chromeOS (Chromebook), καθώς και τηλέφωνα Android. Ανάλογα με την ηλεκτρονική σας συσκευή, ίσως χρειαστεί να προμηθευτείτε έναν προσαρμογέα USB σε κάρτα SD για να καταστεί δυνατή η ανάγνωση της κάρτας SD σας.

::::

:::: details Τι είδους κάρτα SD χρησιμοποιεί/απαιτεί η κονσόλα μου;

::: info

![](/images/screenshots/onboarding/sdcard.jpg)

:::

Η θέση της υποδοχής για κάρτες SD και ο αποδεκτός τύπος της κάρτας SD εξαρτώνται από το μοντέλο του 3DS σας. Μπορείτε να βρείτε περισσότερες πληροφορίες στην [επίσημη σελίδα υποστήριξης της Nintendo](https://en-americas-support.nintendo.com/app/answers/detail/a_id/271/~/how-to-insert-an-sd-card-or-microsd-card).

Το 3DS μπορεί να διαβάσει κάρτες SD οποιασδήποτε χωρητικότητας (ακόμα κι αν είναι μεγαλύτερες των 32GB), αλλά η κάρτα πρέπει να έχει διαμορφωθεί ως FAT32 (**όχι** exFAT ή NTFS). Μπορείτε να χρησιμοποιήσετε κάποιο από τα εξής εργαλεία για να διαμορφώσετε την κάρτα SD σας, ανάλογα με το λειτουργικό σας σύστημα: [Windows](formatting-sd-\(windows\)), [macOS](formatting-sd-\(mac\)), [Linux](formatting-sd-\(linux\)). Δεν προτείνονται κάρτες SD μεγαλύτερες των **128GB** λόγω γνωστών θεμάτων με τα προσαρμοσμένα θέματα και τα γραφικά GBA/DS.

::: info

Προτείνεται η χρήση **μόνο μίας κάρτας SD** με μια κονσόλα ανά πάσα στιγμή, καθώς δεν θα είναι δυνατή η συγχώνευση των περιεχομένων των δύο καρτών SD αργότερα. Επομένως, εάν η κονσόλα σας διαθέτει ήδη μια κάρτα SD, θα πρέπει να χρησιμοποιήσετε αυτήν την κάρτα SD για την τροποποίηση της κονσόλας σας ή να αντιγράψετε τα πάντα σε μια μεγαλύτερη κάρτα SD πριν ή μετά την τροποποίηση.

:::

::: warning

Για να ακολουθήσετε αυτόν τον οδηγό, θα χρειαστείτε μια κάρτα SD με χωρητικότητα τουλάχιστον **2GB**.

:::

::: info

Εάν θέλετε, μπορείτε να ελέγξετε την κάρτα SD σας για σφάλματα, πριν ακολουθήσετε αυτόν τον οδηγό, με το [H2testw (Windows)](h2testw-\(windows\)), [F3 (Linux)](f3-\(linux\)) ή το [F3XSwift (Mac)](f3xswift-\(mac\)).

:::

::::

:::: warning

:::details Πιθανοί κίνδυνοι (Αποποίηση ευθυνών)

Τροποποιώντας την κονσόλα σας, την υποβάλλετε σε μια αμυδρή (αλλά όχι μηδενική) πιθανότητα να καταστεί μη λειτουργική («bricked»). _**Η εσφαλμένη τοποθέτηση αρχείων ΔΕΝ θα καταστήσει μη λειτουργική την κονσόλα σας**_, αλλά η σκόπιμη παράλειψη οδηγιών θα μπορούσε να οδηγήσει σε αυτό το αποτέλεσμα.

Εν συντομία: Η τροποποίηση της κονσόλας σας είναι μια ασφαλής διαδικασία, αλλά είναι _**δική σας η ευθύνη**_ εάν κάτι πάει στραβά.

:::

::::

## Σημαντική ορολογία

::: warning

Ακολουθώντας αυτόν τον οδηγό, δεν θα πρέπει να προκληθεί απώλεια δεδομένων, αλλά είναι πάντα πιθανή η φθορά της κάρτας SD. Εάν έχετε σημαντικά δεδομένα, θα πρέπει να δημιουργήσετε ένα αντίγραφο ασφαλείας των περιεχομένων της κάρτας SD σας (ειδικά του φακέλου `Nintendo 3DS`).

:::

:::: details Τι σημαίνει η «ρίζα της SD» ή το «/luma/»;

::: info

![](/images/screenshots/onboarding/sdroot.png)

:::

Κατά την αντιγραφή αρχείων στην κάρτα SD, είναι σημαντικό να τα αντιγράψετε στη σωστή θέση. Διαφορετικά, η κονσόλα δεν θα εντοπίσει το αρχείο και έτσι, δεν θα λειτουργήσει το exploit ή το λογισμικό που προσπαθείτε να χρησιμοποιήσετε. Ένας όρος που θα βλέπετε συχνά σε αυτόν τον οδηγό είναι η **ρίζα της κάρτας SD**, που σημαίνει ότι δεν βρίσκεστε μέσα σε κανένα φάκελο της κάρτας SD. Ο κατάλογος που εμφανίζεται όταν ανοίγετε την κάρτα SD στον υπολογιστή σας ονομάζεται «ρίζα».

Ενδέχεται επίσης να δείτε ονόματα φακέλων που υποδεικνύονται ως εξής: `/φάκελος/`. Οι κάθετοι χρησιμοποιούνται για να υποδείξουν καταλόγους και δεν αποτελούν μέρος του ονόματος του φακέλου. Για παράδειγμα, το `/φάκελος1/φάκελος2/` αναφέρεται στον φάκελο `φάκελος2` που βρίσκεται εντός του φακέλου `φάκελος1`:

::: info

![](/images/screenshots/onboarding/folders.png)

:::

Οι **γωνιώδεις αγκύλες** (\< και \>) χρησιμοποιούνται επίσης περιστασιακά για να αναφερθούν σε μοναδικά αναγνωριστικά του συστήματος. Για παράδειγμα, εάν ο οδηγός αναγράφει `<ID0>`, αναφέρεται στο μοναδικό αναγνωριστικό συστήματος εντός του φακέλου `Nintendo 3DS`, αντί για έναν φάκελο που κυριολεκτικά ονομάζεται «ID0»:

::: info

![](/images/screenshots/onboarding/anglebrackets.png)

:::

::::

:::: details Πώς μπορώ να κάνω λήψη αρχείων από το GitHub;

::: info

![](/images/screenshots/onboarding/github.png)

:::

Σε αυτόν τον οδηγό, θα αντιγράψετε στην κάρτα SD της κονσόλας σας τα αρχεία που αποθηκεύσατε στον υπολογιστή ή το τηλέφωνό σας. Πολλά από αυτά τα αρχεία προέρχονται από το GitHub, το οποίο είναι ένας ιστότοπος που χρησιμοποιούν οι προγραμματιστές για να δημοσιεύουν τις κυκλοφορίες ανοικτού κώδικά τους. Κατά τη λήψη αρχείων από το GitHub, θα πρέπει να κάνετε λήψη του αρχείου που _δεν είναι_ ο πηγαίος κώδικας.

::::

:::: details Πώς μπορώ να αποσυμπιέσω/ανοίξω ένα αρχείο ZIP;

::: info

![](/images/screenshots/onboarding/zipfiles.png)

:::

Κάποια από τα αρχεία που θα χρειαστείτε διατίθενται σε μορφή `.zip`, η οποία χρησιμοποιείται για τη «συσκευασία» πολλαπλών αρχείων σε ένα.

Όταν σας ζητηθεί να «αντιγράψετε το (αρχείο) από το (αρχείο).zip», αυτό σημαίνει ότι θα χρειαστεί να ανοίξετε (ή να «αποσυμπιέσετε») το αρχείο ZIP. Μέσα στο αρχείο ZIP θα βρίσκεται το αρχείο που ψάχνετε, το οποίο μπορείτε να αντιγράψετε στην καθορισμένη τοποθεσία της κάρτας SD σας.

Στα περισσότερα λειτουργικά συστήματα, μπορείτε να αποσυμπιέσετε τα αρχεία με διπλό κλικ. Εάν δεν λειτουργεί αυτό, μπορείτε να εγκαταστήσετε ένα αξιόπιστο εργαλείο αποσυμπίεσης, όπως το [7-zip](https://7-zip.org/).

::: warning

Η εφαρμογή «WinRAR» για Windows είναι γνωστό ότι προκαλεί προβλήματα συμβατότητας με το 3DS, ιδιαίτερα με τα exploit εγκατάστασης custom firmware. Εάν χρησιμοποιείτε υπολογιστή με Windows, θα πρέπει να χρησιμοποιήσετε είτε την εφαρμογή «Εξερεύνηση αρχείων» του συστήματος είτε το 7-zip, για την εξαγωγή των αρχείων.

:::

::::

:::: details Τι είναι οι επεκτάσεις αρχείων;

::: info

![](/images/screenshots/onboarding/fileext.png)

:::

Εάν χρησιμοποιείτε υπολογιστή με Windows, οι επεκτάσεις αρχείων ενδέχεται να αποκρύπτονται από προεπιλογή, καθιστώντας πιο δύσκολη την εύρεση των αρχείων που ψάχνετε. Για να ενεργοποιήσετε τις επεκτάσεις αρχείων, ακολουθήστε [αυτές τις οδηγίες](file-extensions-\(windows\)).

::::

## Λήψη βοήθειας

Εάν αντιμετωπίσετε κάποιο πρόβλημα ενώ ακολουθείτε αυτόν τον οδηγό, υπάρχουν πολλοί τρόποι με τους οποίους μπορείτε να λάβετε βοήθεια!

- Εάν έχετε ερωτήσεις που δεν έχουν απαντηθεί σε αυτήν τη σελίδα, ίσως βρείτε τις απαντήσεις στις [συχνές ερωτήσεις πριν από την εγκατάσταση](faq#pre-installation-faq).
- Εάν αντιμετωπίσετε κάποιο πρόβλημα ενώ ακολουθείτε αυτόν τον οδηγό, μπορείτε να ελέγξετε τη σελίδα [Επίλυση προβλημάτων](troubleshooting) για κάποια λύση.
- Εάν οι πόροι που παρέχουμε εδώ δεν σας βοηθούν, μπορείτε να λάβετε προσωπική υποστήριξη στο [Nintendo Homebrew στο Discord](https://discord.gg/MWxPgEp).

::: tip

Συνέχεια στην [Έναρξη](get-started)

:::
